# Увод

## Коме је овај приручник намењен?

Овај приручник намењен је ученицима средње школе који у току школовања обрађују садржаје из програмирања у програмском језику C - првенствено за наставни предмет **Програмињање** у I и II разреду образовног профила **Електротехничар информационих технологија** и II и III разреду образовног профила **Електротехничар рачунара**.

## У школи не учим програмски језик C. Да ли је овај приручник за мене?

Наравно! Програмски језик C ради на много нижем нивоу од осталих програмских језика који су данас у употреби. Због тога, C ће вам омогућити да развијате програме високих перформанси, да боље разумете како функционишу рачунари, па чак и да боље разумете остале програмске језике! Ако желите да постанете напредни корисник оперативног система Linux и бавите се системским програмирањем, ако желите да развијате IoT пројекте програмирајући Arduino, ако желите да програмирате Embedded системе, ако желите да користите функције из напредних библиотека за развој iPhone апликација, ако желите да... **на правом сте месту**!

## Да ли могу да користим програмски језик C на мом рачунару?

Наравно! Уопште није битно какве су перформансе вашег рачунарског система нити који оперативни систем користите. Ако сте корисник неке од верзија оперативног система Windows, можете бесплатно преузети интегрисана развојна окружења или едиторе попут Visual Studio, Visual Studio Code, Code::Blocks, Eclipse, NetBeans IDE, Dev C++ итд. која могу да користе Microsoft, GNU, clang, intel или друге C/C++ компајлере. Ако користите Linux, онда већ имате инсталиран GNU компајлер и требате само одабрати жељено развојно окружење или едитор. Ако користите Mac, онда можете бесплатно преузети Xcode/Developer алате из App продавнице. Програми из овог приручника извршаваће се на сваком рачунару, на свим оперативним системима, искомпајлирани било којим C компајлером.

## Да ли могу да савладам области које се обрађују у овом приручнику?

Наравно! Битно је да се трудите да разумете изложене садржаје и да што више програмирате. Иако вам неке ствари нису јасне на почетку, немојте се уплашити. Након неколико урађених примера постаће јасне! Зато припремите рачунар, инсталирајте неко раднo окружењe или едитор и компајлер, проучавајте лекције и што више програмирајте!
